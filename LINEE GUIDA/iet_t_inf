### Linee guida Nazionali \
ISTRUZIONE TECNICA SETTORE TECNOLOGICO \
Indirizzo "Informatica e Telecomunicazioni" \
L’indirizzo "Informatica e Telecomunicazioni" ha lo scopo di far acquisire allo studente, al termine del percorso quinquennale, specifiche competenze nell’ambito del ciclo di vita del prodotto software e dell’infrastruttura di telecomunicazione, declinate in termini di capacità di ideare, progettare, produrre e inserire nel mercato componenti e servizi di settore. La preparazione dello studente è integrata da competenze trasversali che gli consentono di leggere le problematiche dell’intera filiera. all’analisi delle richieste delle aziende di settore sono emerse specifiche esigenze di formazione di tipo umanistico, matematico e statistico; scientifico-tecnologico; progettuale e gestionale per rispondere in modo innovativo alle richieste del mercato e per contribuire allo sviluppo di un livello culturale alto a sostegno di capacità ideativo–creative. \
 \
L’indirizzo prevede le articolazioni "Informatica" e "Telecomunicazioni" . \
 \
Nell’articolazione "Informatica" si acquisiscono competenze che caratterizzano il profilo professionale in relazione ai processi, ai prodotti, ai servizi con particolare riferimento agli aspetti innovativi e alla ricerca applicata, per la realizzazione di soluzioni informatiche a sostegno delle aziende che operano in un mercato interno e internazionale sempre più competitivo. Il profilo professionale dell’indirizzo consente l’inserimento nei processi aziendali, in precisi ruoli funzionali coerenti con gli obiettivi dell’impresa. \
 \
Nell’articolazione "Telecomunicazioni" si acquisiscono competenze che caratterizzano il profilo professionale in relazione alle infrastrutture di comunicazione e ai processi per realizzarle, con particolare riferimento agli aspetti innovativi e alla ricerca applicata. Il profilo professionale dell’indirizzo permette un efficace inserimento in una pluralità di contesti aziendali, con possibilità di approfondire maggiormente le competenze correlate alle caratteristiche delle diverse realtà territoriali. \
 \
Ampio spazio è riservato allo sviluppo di competenze organizzative, gestionali e di mercato che consentono, grazie anche all’utilizzo dell’alternanza scuola-lavoro, di realizzare progetti correlati ai reali processi di sviluppo dei prodotti e dei servizi che caratterizzano le aziende del settore. \
 \
Il quinto anno, dedicato all’approfondimento di specifiche tematiche settoriali, è finalizzato a favorire le scelte dei giovani rispetto a un rapido inserimento nel mondo del lavoro o alle successive opportunità di formazione: conseguimento di una specializzazione tecnica superiore, prosecuzione degli studi a livello universitario. \
 \
Attività e insegnamenti dell’indirizzo Informatica e telecomunicazioni articolazione: Telecomunicazioni \
 \
La disciplina "Informatica" concorre a far conseguire allo studente al termine del percorso quinquennale i seguenti risultati di apprendimento relativi al profilo educativo, culturale e professionale dello studente: utilizzare, in contesti di ricerca applicata, procedure e tecniche per trovare soluzioni innovative e migliorative, in relazione ai campi di propria competenza; cogliere l’importanza dell’orientamento al risultato, del lavoro per obiettivi e della necessità di assumere responsabilità nel rispetto dell’etica e della deontologia professionale; orientarsi nella normativa che disciplina i processi produttivi del settore di riferimento, con particolare attenzione sia alla sicurezza sui luoghi di vita e di lavoro sia alla tutela dell’ambiente e del territorio; intervenire nelle diverse fasi e livelli del processo produttivo,dall’ideazione alla realizzazione del prodotto, per la parte di propria competenza, utilizzando gli strumenti di progettazione, documentazione e controllo; riconoscere gli aspetti di efficacia, efficienza e qualità nella propria attività lavorativa. \
 \
Secondo biennio \
 \
I risultati di apprendimento sopra riportati in esito al percorso quinquennale costituiscono il riferimento delle attività didattiche della disciplina nel secondo biennio e quinto anno. La disciplina, nell’ambito della programmazione del Consiglio di classe, concorre in particolare al raggiungimento dei seguenti risultati di apprendimento, relativi all’indirizzo, espressi in termini di competenza: \
• utilizzare le strategie del pensiero razionale negli aspetti dialettici ed algoritmici per affrontare situazioni problematiche elaborando opportune soluzioni; \
• sviluppare applicazioni informatiche per reti locali o servizi a distanza; \
• utilizzare le reti e gli strumenti informatici nelle attività di studio, ricerca ed approfondimento disciplinare \
• scegliere dispositivi e strumenti in base alle loro caratteristiche funzionali; \
• gestire progetti secondo le procedure e gli standard previsti dai sistemi aziendali di gestione della qualità e della sicurezza; \
• correlare la conoscenza storica generale agli sviluppi delle scienze, delle tecnologie e delle tecniche negli specifici campi professionali di riferimento; \
• redigere relazioni tecniche e documentare le attività individuali e di gruppo relative a situazioni professionali. \
 \
L’articolazione dell’insegnamento di "Informatica" in conoscenze e abilità è di seguito indicata quale orientamento per la progettazione didattica del docente in relazione alle scelte compiute nell’ambito della programmazione collegiale del Consiglio di classe. \
 \
Secondo biennio \
 \
Conoscenze \
Relazioni fondamentali tra macchine, problemi, informazioni e linguaggi. Linguaggi e macchine a vari livelli di astrazione.
Logica iterativa e ricorsiva. \
Principali strutture dati e loro implementazione. \
File di testo. \
Linguaggi per la definizione delle pagine web. Programmazione ad oggetti. \
Linguaggio di programmazione lato client per la gestione locale di eventi in pagine web. \
Modello concettuale, logico e fisico di una base di dati. \
Linguaggi e tecniche per l'interrogazione e la manipolazione delle basi di dati. \
Linguaggi per la programmazione lato server a livello applicativo. \
Tecnologie per la realizzazione di pagine web dinamiche. \
Lessico e terminologia tecnica di settore anche in lingua inglese. \
Normative di settore nazionale e comunitaria sulla sicurezza. \
 \
Abilità \
Progettare e implementare algoritmi utilizzando diverse strutture di dati. \
Analizzare e confrontare algoritmi diversi per la soluzione dello stesso problema. \
Gestire file di testo. \
Progettare e implementare applicazioni secondo il paradigma ad oggetti. \
Progettare, e realizzare e gestire pagine web statiche con interazione locale. \
Sviluppare applicazioni informatiche anche web-based con basi di dati. \
Utilizzare il lessico e la terminologia tecnica di settore anche in lingua inglese. \
Applicare le normative di settore sulla sicurezza. \