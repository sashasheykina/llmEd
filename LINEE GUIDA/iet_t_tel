### Linee guida Nazionali \
ISTRUZIONE TECNICA SETTORE TECNOLOGICO \
Indirizzo "Informatica e Telecomunicazioni" \
L’indirizzo "Informatica e Telecomunicazioni" ha lo scopo di far acquisire allo studente, al termine del percorso quinquennale, specifiche competenze nell’ambito del ciclo di vita del prodotto software e dell’infrastruttura di telecomunicazione, declinate in termini di capacità di ideare, progettare, produrre e inserire nel mercato componenti e servizi di settore. La preparazione dello studente è integrata da competenze trasversali che gli consentono di leggere le problematiche dell’intera filiera. all’analisi delle richieste delle aziende di settore sono emerse specifiche esigenze di formazione di tipo umanistico, matematico e statistico; scientifico-tecnologico; progettuale e gestionale per rispondere in modo innovativo alle richieste del mercato e per contribuire allo sviluppo di un livello culturale alto a sostegno di capacità ideativo–creative. \
 \
L’indirizzo prevede le articolazioni "Informatica" e "Telecomunicazioni" . \
 \
Nell’articolazione "Informatica" si acquisiscono competenze che caratterizzano il profilo professionale in relazione ai processi, ai prodotti, ai servizi con particolare riferimento agli aspetti innovativi e alla ricerca applicata, per la realizzazione di soluzioni informatiche a sostegno delle aziende che operano in un mercato interno e internazionale sempre più competitivo. Il profilo professionale dell’indirizzo consente l’inserimento nei processi aziendali, in precisi ruoli funzionali coerenti con gli obiettivi dell’impresa. \
 \
Nell’articolazione "Telecomunicazioni" si acquisiscono competenze che caratterizzano il profilo professionale in relazione alle infrastrutture di comunicazione e ai processi per realizzarle, con particolare riferimento agli aspetti innovativi e alla ricerca applicata. Il profilo professionale dell’indirizzo permette un efficace inserimento in una pluralità di contesti aziendali, con possibilità di approfondire maggiormente le competenze correlate alle caratteristiche delle diverse realtà territoriali. \
 \
Ampio spazio è riservato allo sviluppo di competenze organizzative, gestionali e di mercato che consentono, grazie anche all’utilizzo dell’alternanza scuola-lavoro, di realizzare progetti correlati ai reali processi di sviluppo dei prodotti e dei servizi che caratterizzano le aziende del settore. \
 \
Il quinto anno, dedicato all’approfondimento di specifiche tematiche settoriali, è finalizzato a favorire le scelte dei giovani rispetto a un rapido inserimento nel mondo del lavoro o alle successive opportunità di formazione: conseguimento di una specializzazione tecnica superiore, prosecuzione degli studi a livello universitario. \
 \
Attività e insegnamenti dell’indirizzo Informatica e telecomunicazioni articolazione: Informatica \
 \
Disciplina: TELECOMUNICAZIONI \
 \
La disciplina "Telecomunicazioni" concorre a far conseguire allo studente al termine del percorso quinquennale i seguenti risultati di apprendimento relativi al profilo educativo, culturale e professionale dello studente: utilizzare modelli appropriati per investigare su fenomeni e interpretare dati sperimentali; cogliere l’importanza dell’orientamento al risultato, del lavoro per obiettivi e della necessità di assumere responsabilità nel rispetto dell’etica e della deontologia professionale; utilizzare i linguaggi settoriali delle lingue straniere previste dai percorsi di studio per interagire in diversi ambiti e contesti di studio e di lavoro; intervenire nelle diverse fasi e livelli del processo produttivo, dall’ideazione alla realizzazione del prodotto, per la parte di propria competenza, utilizzando gli strumenti di progettazione, documentazione e controllo; riconoscere gli aspetti di efficacia, efficienza e qualità nella propria attività lavorativa; riconoscere le implicazioni etiche, sociali, scientifiche, produttive, economiche e ambientali dell’innovazione tecnologica e delle sue applicazioni industriali; orientarsi nelle dinamiche dello sviluppo scientifico e tecnologico, anche con l’utilizzo di appropriate tecniche di indagin; padroneggiare l’uso di strumenti tecnologici con particolare attenzione alla sicurezza nei luoghi di vita e di lavoro, alla tutela della persona, dell’ambiente e del territorio. \
 \
Secondo biennio e quinto anno \
 \
I risultati di apprendimento sopra riportati in esito al percorso quinquennale costituiscono il riferimento delle attività didattiche della disciplina nel secondo biennio e quinto anno. \
 \
La disciplina, nell’ambito della programmazione del Consiglio di classe, concorre in particolare al raggiungimento dei seguenti risultati di apprendimento, relativi all’indirizzo, espressi in termini di competenza: \
• scegliere dispositivi e strumenti in base alle loro caratteristiche funzionali; \
• descrivere e comparare il funzionamento di dispositivi e strumenti elettronici e di telecomunicazione; \
• individuare e utilizzare gli strumenti di comunicazione e di team working più appropriati per intervenire nei contesti organizzativi e professionali di riferimento; \
• utilizzare le reti e gli strumenti informatici nelle attività di studio, ricerca e approfondimento disciplinare; \
• configurare, installare e gestire sistemi di elaborazione dati e reti; \
• redigere relazioni tecniche e documentare le attività individuali e di gruppo relative a situazioni professionali. \
• gestire progetti secondo le procedure e gli standard previsti dai sistemi aziendali di gestione della qualità e della sicurezza; \
 \
L’articolazione dell’insegnamento di "Telecomunicazioni" in conoscenze e abilità è di seguito indicata quale orientamento per la progettazione didattica del docente in relazione alle scelte compiute nell’ambito della programmazione collegiale del Consiglio di classe. \
 \
Secondo biennio \
 \
Conoscenze \
Caratterizzazione nel dominio del tempo delle forme d'onda periodiche. \
Reti elettriche in regime continuo e in regime alternato. \
Elettronica digitale in logica cablata. \
Modelli e rappresentazioni di componenti e sistemi di telecomunicazione Decibel e unità di misura. \
Analisi di segnali periodici e non periodici. \
Portanti fisici e tecniche di interconnessione tra apparati e dispositivi. \
Ricetrasmissione e propagazione delle onde elettromagnetiche; installazione dei sistemi d'antenna. \
Principi di elettronica analogica per le telecomunicazioni. \
Tecniche di modulazione nei sistemi di trasmissione analogici. \
Reti a commutazione di circuito e tecniche di multiplazione e commutazione. \
Caratteristiche e prestazioni dei sistemi di accesso e di trasporto nelle reti a commutazione di circuito. \
Lessico e terminologia tecnica di settore anche in lingua inglese. \
Normative di settore nazionale e comunitaria sulla sicurezza e la tutela ambientale. \
 \
Abilità \
Rappresentare segnali e determinarne i parametri. \
Applicare leggi, teoremi e metodi risolutivi delle reti elettriche nell’analisi e progetto di circuiti. \
Riconoscere la funzionalità e le strutture dei sistemi a logica cablata. \
Contestualizzare le funzioni fondamentali di un sistema e di una rete di telecomunicazioni. \
Individuare i parametri relativi al comportamento esterno dei dispositivi e realizzare collegamenti adattati. \
Calcolare e misurare i parametri che caratterizzano una forma d'onda periodica nel dominio del tempo e della frequenza. \
Determinare i parametri per la caratterizzazione o la scelta di un mezzo trasmissivo. \
Dimensionare la potenza in trasmissione di un collegamento ricetrasmittivo noti i parametri di riferimento. \
Riconoscere le funzionalità dei principali dispositivi elettronici analogici. \
Progettare e realizzare circuiti analogici di base con e senza modulazione. \
Valutare la qualità di apparati e segnali nei sistemi analogici per elecomunicazioni in base a parametri determinati. \
Descrivere la struttura, l’evoluzione, i campi di impiego, i limiti delle reti a commutazione di circuito. \
Utilizzare il lessico e la terminologia tecnica di settore anche in lingua inglese. \
Applicare le normative di settore sulla sicurezza. \
 \
Quinto anno \
 \
Conoscenze \
Caratteristiche delle reti a commutazione di pacchetto; organismi di standardizzazione. \
Architetture di protocolli nei sistemi di reti interconnesse. \
Architettura, standard, cablaggio, configurazione di apparati nelle reti locali cablate e wireless. \
Protocolli IP e interconnessione fra reti con differenti tipologie di indirizzi IP. \
Caratteristiche fondamentali dei router e modalità di configurazione del routing. \
Apparati e tecniche per sistemi di trasmissione digitali in banda base e in banda traslata. \
Tecniche di trasmissione a larga banda. \
Parametri di qualità di un segnale in un collegamento digitale. \
Classificazione, prestazioni e campi di impiego dei sistemi di accesso, a banda stretta o a larga banda, e dei sistemi di interconnessione geografica (WAN). \
Architettura, servizi e tendenze evolutive dei sistemi per la comunicazione in mobilità. \
Architettura e servizi delle reti convergenti multiservizio \
Architettura generale, caratteristiche principali ed evoluzione dei sistemi di broadcasting audio e video. \
 \
Abilità \
Progettare una rete locale che integri anche una rete wireless sicura, scegliendo e configurando gli apparati. \
Definire schemi di indirizzamento IP per reti e sottoreti interconnesse. \
Scegliere e realizzare la configurazione base di un router. \
Scegliere apparati, interfacce e mezzo trasmissivo per un sistema di trasmissione digitale in banda base o in banda traslata. \
Riconoscere le cause di degrado della qualità dei segnali; stimare la probabilità d’errore in un collegamento digitale. \
Scegliere il sistema di accesso e/o di interconnessione geografica a/tra reti. \
Individuare i servizi forniti dai sistemi per la comunicazione in mobilità in base alle loro caratteristiche. \
Individuare i servizi forniti delle reti convergenti multiservizio in base alle loro caratteristiche . \
Implementare la qualità del servizio utilizzando i protocolli di una rete convergente. \
Individuare gli elementi fondamentali dei sistemi di broadcasting audio/video digitali. \